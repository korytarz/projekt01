Libacja
autor TOMASZ RÓŻYCKI


Niewiele czasu mamy do stracenia.

W sam raz, żeby się kochać wiele razy

i wsiąkać w gęstą, wygniecioną trawę,

patrzeć na fabularny wyraz nieba,

i wejść do morza, niechaj nas obmyje,

niech się fala zamknie nad nami na chwilę.



Niewiele czasu mamy przed straceniem,

więc trzeba jeszcze zawołać zwierzęta,

i dzieciom niespokojne włosy zmierzwić,

w ogrodzie stół ustawić bardziej w cieniu,

i nalać wszystkim wina. Niech na ziemię

spadnie tych kilka kropel przed straceniem.

Koniec
